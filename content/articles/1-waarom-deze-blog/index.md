---
title: "Waarom deze blog?"
date: 2015-05-09T17:19:00+02:00
draft: false
summary: "Dit is mijn allereerste blogpost ooit. Ik wil dan ook beginnen met het beantwoorden van een paar vragen, zoals waarom ik begin aan een blog en waarover ik wil schrijven."
types: ['personal']
subjects: ['writing', 'blogging']
---
Dit is mijn allereerste blogpost ooit. Ik wil dan ook beginnen met het beantwoorden van een paar vragen, zoals waarom ik begin aan een blog en waarover ik wil schrijven.

## Waarom?
Bloggen doe ik in eerste instantie voor mezelf. Ik vind het leuk om in mijn vrije tijd wat te programmeren maar wist nooit waaraan ik moest werken. Door over programmeren te bloggen sla ik (hopelijk) drie vliegen in één klap:

* Ik heb een stok achter de deur om vaker een leuk projectje uit te werken.
* Ik kan mijn bevindingen meteen documenteren en openbaar maken.
* Met een beetje geluk kan iemand anders er ook nog iets van leren.

## Waarover?
Programmeren dus. In eerste instantie. Ik zou ook graag schrijven over hardlopen, muziek, boeken, ergernissen, et cetera et cetera. Maar je kunt niet overal over schrijven, daarom denk ik het eerst bij programmeren en verwante zaken te houden.

Afgelopen jaar heb ik [Laravel Framework](http://laravel.com/) leren kennen. Sindsdien ben ik daar redelijk veel mee bezig geweest en heb ik veel nieuwe dingen geleerd en gebouwd. Ik verwacht dus in het begin vooral over Laravel-gerelateerde zaken te bloggen.

## Is het *de* blog of *het* blog?
Dat vroeg ik mijzelf nou ook af en in mijn zoektocht kwam ik al snel uit bij een blogpost van [Taalzeker](http://www.taalzeker.nl/de-of-het-blog). Het mag allebei en ik kies ervoor om *de* blog aan te houden. En daarmee kom je dus op het volgende soort zinnen:

* de technische blog;
* een nieuwe blog;
* welkom op deze blog;
* heb je die tweede blog al gelezen?

## Ga je nog wat aan het uiterlijk van de website doen?
Daar heb ik nog niet zo veel tijd aan willen besteden. Ik ben geen designer en heb me er dus makkelijk vanaf gemaakt door gewoon Bootstrap met een sausje te gebruiken: [Bootswatch Readable](http://bootswatch.com/readable/). Later wil ik hier nog wel een keer naar kijken, maar voorlopig is het belangrijker dat ik ga bloggen, dan komt het uiterlijk daarna wel. En dan kan ik er ook een mooie blogpost over schrijven :)
